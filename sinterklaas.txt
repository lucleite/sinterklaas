O, luister toch eens even
ik heb gedroomd vannacht
dat Sinterklaas een huis vol
met lekkers had gebracht
't was koek en boterletters
't was chocolade fijn
't was borstplaat en janhagel
't was sprits en marsepein

En bij die berg van lekkers
stond onze Sinterklaas
hij sprak en lachte ondeugend
ga nu maar lekker smullen baas
maar wees toch niet te gulzig
eet niet teveel ervan
want ach, je weet toch zeker
dat je er ziek van worden kan

Toen was de Sint verdwenen
en sprong ik dol van pret
om bij dat lekkers te komen
in ene wip uit bed
ik greep een boterletter
ik hapte erin, maar ik vond
hem erg taai, toen werd ik wakker
met mijn kousen in mijn mond

 

Sinterklaas wees welkom
Wees welkom in het land
Wat fijn dat u ook dit jaar
Weer de reis hebt willen maken
En met uw trouwe paardje
Straks weer rijdt op onze daken
De mijter op de oren
En de teugels in de hand

Pieterbaas wat enig
Dat jij er ook weer bent
En als je 't nog niet wist
Dan brengen wij je vast ter kennis:
Kijk uit, want bijna ieder dak
Staat vol TV-antennes
Kom ook een beetje strooien
Want dat zijn we zo gewend

Sinterklaas en Pieter
Let op in het verkeer
Is 't zo koud op het dak
Dat je er bijna van zou huilen?
Kom dan maar lekker binnen
Bij de kachel schuilen
Met koffie en twee koekjes
En dan gaat het vast wel weer

 


Sinterklaasgedichten deel 2
Dag Sinterklaas
dag Zwarte Piet
hier sta ik dan
kent u mij niet?
Ik ben ......
ik heb lang gewacht
heeft u cadeautjes meegebracht?
Ik ben soms lief
maar ook soms stout
maar ik weet dat u
toch van mij houdt
Ik wens u nog
een fijne dag
en dat u maar
lang leven mag
Dag Zwarte Piet
dag lieve Sint
de groeten van
uw grote vrind

 

Sinterklaas een handje geven
en een poosje bij hem staan
en een liedje voor hem zingen
ik heb het allemaal gedaan

Maar op zijn wang een dikke zoen
nee, dat durf ik niet te doen
ook al zegt hij tegen mij:
je krijgt een pakje in je schoen
al dat lange witte haar
voelt zo raar

Zwarte Piet een handje geven
en mijn mooiste tekening
en vertellen dat ik 's avonds
ook voor hém een liedje zing
en een zoen voor Zwarte Piet?
Ja hoor, want die kriebelt niet!

- Nannie Kuiper -

 

Eerst als duizend sterren stralen
Rijdt Sint Nicolaas over het dak
En als alle kinderen slapen
Dan komt Pieter met zijn zak
Dan pas wil hij bij je komen
Als je stil ligt in je bed
Als je heerlijk ligt te dromen
En je schoen hebt klaar gezet

 




We hebben onze schoen gezet
Gaan we nu dan braaf naar bed?
Ben je mal, natuurlijk niet!
Strakjes komen Sint en Piet!
Ze zakken samen op Sints paard
Naar beneden in de haard!
Daarom houden wij de wacht
Als het moet de hele nacht!

 

In een hoekje van de kelder
naast een pepernotenberg
zat een héél klein Zwarte Pietje
en hij snoepte maar, o wat erg!

Ja, wel honderd pepernoten
stopte hij vlug, vlug in zijn mond
en zijn buik werd steeds maar dikker
Pietje toch, da's ongezond!

Strakjes kan je niet meer klimmen
nou, 't is je eigen schuld
omdat je in plaats van zakjes
steeds jouw eigen buikje vult!

- ingezonden door Tonnie Janssen-Engelen -

 

De goede Sint is weer in 't land
het staat te lezen in de krant
'n poosje nog, dan is hij hier
ik kan niet slapen van plezier

Hij brengt cadeautjes voor me mee
'k wou dat hij 't alle dagen dee
maar vader zegt: O foei wat klein
je mag niet zo begerig zijn

 

Dag Sinterklaas en Zwarte Piet
eindelijk zijn jullie daar
We hebben zo lang op jullie gewacht
bijna een heel jaar

Gelukkig is het nu de dag
dat u jarig bent
Nu is het feest in heel het land
dat zijn we zo gewend

Straks zingen we allemaal voor u
een leuk verjaardagslied
Ik hoop dat u tevreden bent
dag Sint en Zwarte Piet

 

Als het paard van Sint moet rusten
zou het dan ook naar bed toe gaan
met een deken en een kussen
en met een pyjama aan?

Laken onder, laken boven
toegedekt van kop tot staart
Ik zou het bijna gaan geloven
het is ook zo'n bijzonder paard

Welnee hoor, ben je mal
het staat doodgewoon op stal!

- ingezonden door Tonnie Janssen-Engelen -

 




Sint Nicolaas is weer in 't land
O jongens, jongens, fijn!
Ik vraag aan moe een grote mand
Mijn schoen is maar zo klein
Die mand moet in de kamer staan
En komt dan Sinterklaas
Wie weet wat er wordt ingedaan
't Is toch zo'n goeie baas!

 
Sinterklaasje, Sinterklaasje
o, wat ben ik blij
met de pakjes, erg bedankt hoor
ook voor 't zakje lekkernij

Sinterklaasje, Sinterklaasje
wil je nu eens wat van mij
'k heb op school een lief wit paardje
zelf gemaakt, het is van klei!

Sinterklaasje, Sinterklaasje
heb je dan nog even tijd
om vanavond langs te komen
als je op de daken rijdt?

Sinterklaasje, Sinterklaasje
'k zet het bij mijn schoentje neer
met wat hooi voor 't echte paardje
en kom volgend jaar maar weer!
